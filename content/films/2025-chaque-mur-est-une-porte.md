---
date: 2025-12-12 17:41:00+02:00
draft: false
file_name: chaque-mur-est-une-porte
film_title: Всяка стена е врата
film_title_org: Chaque mur est une porte
country: Франция, България
year: "2017"
minutes: "58"
description: >-
  В сюрреалистичен декор, българска държавна телевизионна програма за млади хора
  показва журналистка, която задава философски въпроси на работници, хипита и
  политолози: „В края на краищата, кои очаквания са най-важни? Тези, които се
  сбъдват, или тези, които не се сбъдват?“ Намираме се в 1989 г., Берлинската
  стена току-що е паднала и за първи път България вижда как хората изпълват
  улиците с младежка енергия, подтикнати от обща мечта – демокрацията.

  Въз основа на записите на „Вариант М“ – уникална телевизионна програма от 90-те години, филмът изследва този процес на борба и дисидентство, задавайки въпроси за смисъла на провалилите се революции.
text_author: Нева Мичева
stream_duration: 12.12.2025 - 19.12.2025
Director: Елица Георгиева
Production: Les Films du Bilboquet
Screenwriter: ""
Editing: Мелани Бро
Sound: Жан Мале
Music: Ксавие Дамон
LeadActors: Светла Каменова
thumbnail: /img/chaquemuraffichea5_new.png
feature_image: /img/screenshot-44-.png
show_watch_button: false
video_id: c495e4b5ee9587ad8f5c0ccf76763fc5
signed_token: eyJhbGciOiJSUzI1NiIsImtpZCI6IjMxMzAxMDQ4ZmE2NjkwNTllZmY1ZjFiNGFiNmQxOGMwIn0.eyJzdWIiOiJjNDk1ZTRiNWVlOTU4N2FkOGY1YzBjY2Y3Njc2M2ZjNSIsImtpZCI6IjMxMzAxMDQ4ZmE2NjkwNTllZmY1ZjFiNGFiNmQxOGMwIiwiZXhwIjoiMTc2NjE5ODk2OSIsIm5iZiI6IjE3NjYxMDg5NjkiLCJhY2Nlc3NSdWxlcyI6W3siYWN0aW9uIjoiYWxsb3ciLCJ0eXBlIjoiaXAuZ2VvaXAuY291bnRyeSIsImNvdW50cnkiOlsiQkciXX0seyJhY3Rpb24iOiJibG9jayIsInR5cGUiOiJhbnkifV19.Nm7ONe484mHWI9K3VJC-1GHHIPwZsitOYpZjiRRPVKaxM5qar7vdZ6t-FVriJZC1TbTAGDsBmwxd3NlrJf_UKUsM_VmXTMbdR9T4qU9IeYeurZlhKD8hPMz5kXDIj1zxFX9_o3oJlv1qy426e2LO8tAxD5i2iShNxRjSLfLT-XiU1PVPqX9dO0pWgQuABZC0K0ocvulx7v3HPOXfXHd-2PXDaSYI8-cN8ZkpfJ0TE2lOsGWV0ss646JTp3YvGpDHjLfPYPiJo596s7LMbS544XCA2pOPhkQC4BUdDRrW0nn3spqlsFuTo8RfLRMWej3SxYnnezquq-DY4ngJlr9o6g
hero_video_id: 6ac519bf9bf13c3d9ef8d14b348fc68a
---
## Да не забравяме: „Всяка стена е врата“

### Нева Мичева

„Привет! – [радушно се усмихва](https://youtu.be/lRFulWdB9hM) младата Кармен Маура от екрана на стар телевизор. – Аз съм майката на прочутия убиец от „Куатро каминос“. Когато синът ми се прибере след някое от своите много прочути убийства, дрехите му на нищо не приличат...“ – и вдига оцапана с червено бяла риза, а в кадъра до нея се мъдри голяма кутия препарат Ecce Omo (homo от библейското „Ето човека!“ е пъклено заместено с марката прах за пране). Двайсетината секунди на тази измислена реклама от „Жени на ръба на нервна криза“ са едни от най-паметните в творчеството на Педро Алмодовар и историята на европейската комедия. Вътре е много от типичното за 80-те: цар Телевизор; превъзбуденият, шарен, манипулативен кич на голяма част от емисиите, облъчващи масите; съмнителната градация на ценностите на малкия екран; вечното съмнение кое наоколо всъщност е истина. Няма как да не се сетя за Алмодовар, когато [„Всяка стена е врата“](https://www.imdb.com/title/tt6704278) започва с телевизионен кадър: две безкрайно сериозни жени с високи токчета седят на бяла пейка в опърпан български парк от края на 80-те и разсъждават на глас за извънземните и зеления им цвят. Това, което следва обаче – макар и нелишено от хумор и абсурдизъм – е по-друго.

![Светла Каменова](/img/chaque-mur-est-une-porte_elitza-gueorguieva_lesfilmsdubilboquet_chemisier-jaune.jpg "Светла Каменова - Вариант М")

Филмовият дебют на живеещата във Франция Елица Георгиева, авторка на два романа, [преведени и на български](https://www.goodreads.com/author/show/17126410._), започва от 1989-а – годината, в която Елица е още на седем и в София, майка ѝ Светла Каменова води новичкото младежко предаване „Вариант М“, перестройката отваря прозорчета за дишане, а Берлинската стена е пред падане. Разказът е съставен от телевизионни кадри и кратки включвания на черен фон с текст в първо лице. Любопитното е, че режисьорката си е служила изключително със записите от семейната си видеотека (24 предавания от по 50 минути, излъчени между 1988 и 1992 г.), защото, както уточнява във филма, БНТ от онази епоха няма средства и/или желание да архивира цялата си продукция и материалите от „Вариант М“ не са съхранени. Ето защо във „Всяка стена е врата“ могат да се видят както неща, които сме рециклирали стотици пъти (общи положения от късния соц: екстериори, музика, партийни речи и пр.), така и детайли, които няма къде другаде да си припомним.

Филмът е 55 минути – късометражен според френския Национален киноцентър (там границата с пълнометражното е фиксирана на 60-тата минута) и доста надхвърлящ критерия на най-стария фестивал за късометражно кино в Оберхаузен, според който максималната продължителност следва да е [35 минути. ](https://www.kurzfilmtage.de/en/festival/submission/#c3164)Точно около 35-тата минута Георгиева е подредила един сърцераздирателен пъзъл от улични анкети, в които Светла Каменова задава въпроси на случайни минувачи за упованията им в живота, а отговорите са по ска̀лата между боязливи и попарени. „Оптимист ли сте?“ – „Не ви разбирам“... Впрочем ако нещо ме изненадва във „Всяка стена е врата“, то това са добре артикулираните, смислени отговори на хората, от които „Вариант М“ иска мнение за обществото, бъдещето, самоцензурата и самочувствието – от декламиращи деца, студенти с китари и спонтанно вземащи думата гневни другари до множеството известни мъже, които се бяха нагърбили да изнесат поне теоретически така наречения ни преход.

![как ще ги стигнем американците](/img/screenshot-187-.png "как ще ги стигнем американците")

Виждаме историка Драгомир Драганов и социолога Петър-Емил Митев, Евгений Дайнов и Едвин Сугарев, Иво Инджев и Иван Кръстев (в студиен диалог с преводача Кръстан Дянков), поета Дамян Дамянов, чийто затруднен говор е симултанно „превеждан“ от Надежда Захариева: „Съжалявам, че не извиках, когато ми се викаше“... Думите им са интересни, съдържателни и днес дърпат болезнени струни. (Не мога да разпозная всички и изнасянето на имената им във финалните титри ми помага само частично – допускам, че без надлежното им „етикетиране“ в момента, в който са на екран, по-младите зрители съвсем няма да се ориентират кой кой е и защо е там.) Сред ситуиращите елементи – доста поизтъркани за моето и още няколко поколения, но вероятно нужни за следващите – се открояват музикалните репери: [„как ще ги стигнем американците“](https://youtu.be/Wh7W1Nr1fOo) се редува с Роксет, [„аз не съм комунист“](https://youtu.be/6FTxe2BUw7U) – със Сабрина, мярваме Милена от началото на чудатата ѝ траектория от бунтарка към [ретроград ](https://www.svobodnaevropa.bg/a/milena-diskriminaciq-nevinna/32632794.html)и чуваме „Ла Бамба“, превърната в протестна песен на български с „лу-у-уканка“ в припева (препратка към фамилията на Андрей Луканов... и смущаващо свидетелство, че и през 1990-та, както през 2025-та, сме искали оставки с метафори, свързани със свинското).

„Всяка стена е врата“ е от 2017 г. – в горе-долу същият период ред български режисьорки, трайно пребиваващи другаде, правят пълнометражни дебюти в родината си: Ралица Перова се връща от Великобритания, за да работи по „[Безбог](https://www.imdb.com/title/tt5451054/)“; Елица Петкова и Христиана Райкова се връщат от Германия, за да снимат съответно [„Жалейка“](https://www.imdb.com/title/tt5360804/) и [„Гьолът“](https://filmsociety.bg/filmi/balgarski-filmi/sofiya-film-fest-2020-gyolat); Божина Панайотова се връща от Франция, за да се порови в миналото на семейството си с [„Червено, твърде червено“](https://www.imdb.com/title/tt8053490/)... Заради Алмодоваровия старт отначало очаквам филмът на Елица Георгиева да поеме в минималистично-хумористичната посока на „Гьолът“ и дори в налудно-сатиричната на [„Триумф“](https://www.imdb.com/title/tt21905244/) на Петър Вълчанов и Кристина Грозева. Но в края ясно виждам добре изведения лайтмотив и го приветствам. На фокус са не нашенските странности и липси, не травмите и отклоненията ни, а надеждите – несмело заявени и редовно мамени, но парадоксално пораждащи нови надежди, тоест нов живот. Затова ми се иска да завърша с пълния цитат от Ралф Уолдо Емерсън, от когото авторката е заимствала заглавието: „Основанието за надеждата се намира в безкрайността на света, която се проявява отново и отново във всяка \[негова] частица. Човекът, който наистина познава живота, е наясно, че – напук на привидностите – за всяка неправда има лек и всяка стена е врата“.



*Представянето на филма и текста се осъществяват с финансовата подкрепа на Европейския съюз – СледващоПоколениеЕС по инвестиция BG-RRP-11.016-0049 с управляващ орган Национален фонд „Култура“. Цялата отговорност за съдържанието се носи от авторите и при никакви обстоятелства не може да се приема, че този филм отразява официалното становище на Европейския съюз и Национален фонд „Култура“.*
