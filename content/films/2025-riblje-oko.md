---
date: 2025-10-24 19:37:00+03:00
draft: false
file_name: riblje-oko
film_title: Рибешко око
film_title_org: Riblje Oko
country: Югославия
year: '1980'
minutes: '8'
description: В едно малко рибарско селище хората живеят един и същ живот от поколения
  наред. Всичко, което имат и което ги прави човешки същества, идва от морето. Но
  една нощ нормалният ред на нещата се нарушава. Сутринта носи със себе си съмнение
  дали всичко това е било метафора, която ни предупреждава, че никога не можем да
  избягаме от природата...
text_author: 'текст от Стефанѝ Стоева '
stream_duration: 24.10.2025 - 31.10.2025
Director: Йошко Марушич
Production: Загреб филм
Screenwriter: Горан Бабич
Editing: Теа Бруншмид
Cinematography: Франьо Малогорски
Sound: Младен Пребил, Петко Кантарджиев
Music: Томислав Симович
animator: Йошко Марушич
thumbnail: /img/188079.jpg
feature_image: /img/screenshot-180-.png
show_watch_button: true
video_id: a8a34f105cf04a5ee181c8934e959153
signed_token: eyJhbGciOiJSUzI1NiIsImtpZCI6IjMxMzAxMDQ4ZmE2NjkwNTllZmY1ZjFiNGFiNmQxOGMwIn0.eyJzdWIiOiJhOGEzNGYxMDVjZjA0YTVlZTE4MWM4OTM0ZTk1OTE1MyIsImtpZCI6IjMxMzAxMDQ4ZmE2NjkwNTllZmY1ZjFiNGFiNmQxOGMwIiwiZXhwIjoiMTc2MTk5NDY5MSIsIm5iZiI6IjE3NjE5MDQ2OTEiLCJhY2Nlc3NSdWxlcyI6W3siYWN0aW9uIjoiYWxsb3ciLCJ0eXBlIjoiaXAuZ2VvaXAuY291bnRyeSIsImNvdW50cnkiOlsiQkciXX0seyJhY3Rpb24iOiJibG9jayIsInR5cGUiOiJhbnkifV19.jbuwpklyNq_Inx4zCfagzCXw5yUYaeg_7EP69c8XeWuowT17ZMp97PPEKO_Mr3gNtEF_9C4eb2BYT4Wi3HCXa6zj0dLP5hdRXjvcCNu9eoIyHUnGGMJKJ_nNOEy3ZUjXCj0pYP9PKgFfM-gowAHyMZix4ErwRPDR-tXCU0rYagkD4sfeQByB5IWVDagZK-50yu-HYZYeQLRKNhYPzuS--goxsoWXSjTfepL4v1KxuFHap3mzgj0DjXV2auSgnVDiO4DNbhCjZudjx0Ol7AQAnHiyXEkDRnk6paUPzIPY1UrtO6dAlWJU9rClRMWOynxadIGg_ozrohOVWS9dfODhrA
hero_video_id: ca75a9b613cc8d39a7bd76bc938cf353
---
## **На умната риба враг ѝ е не стръвта, а рибарят.**

### ***Стефанѝ Стоева***

Човекът винаги се стреми да създаде подобна на себе си и на своя бог версия на реалността. Той забравя за терестриалните си граници и пренася отражението на очите и носа си върху всяка повърхност на съществуване.  За него природните катаклизми не са отмъщение, а неизбежни актове на природата, непредизвикани от неговата дейност. Той има нужда от злобни почернели очи и брадви, за да идентифицира отмъщение и революция. 

Той първо беси, а след това издига паметници на обесените. 

**Филми, бременни с цинизъм**  

> *В средата на ХХ век се родил един човек, той на вещица приличал и децата не обичал, с пълна кошничка в ръка, той играел ча-ча-ча.*  

Тази намусена абстрактна фигура с остър нос от детските песнички описва чудесно златната ера на загребската анимация, окупирала периода **от 1956 до 1978.**  

![](/img/loga-zagreb-film-.png)

На територията на тогавашна Югославия се оформя благоприятен климат, който задава тенденции и влиятелни движения в световната анимация. Стилът на филмите е изпълнен с боцкащ хумор, критика към политически и социални проблеми, демонстрирани чрез много конкретен визуален език. Последният е изграден от ясни графични структури, които успяват да проявят доза непредвидимост, преди да се разпаднат в смислови химични съединения, формиращи смях и ужас на пяна. Линиите, с които са нарисувани анимациите, дават усещането, че са изваждани изпод кожата на авторите трънчета и събирани в буркан на последната лавица, преди да бъдат разпилени в категорични форми на съпротива. Целият този стил се оформя около студиото *Загреб филм*, където млади художници, режисьори и карикатуристи създават анимации, които отклоняват поглед от захаросаната естетика на *Дисни* и се насочват към модернизъм, сатира и философска дълбочина. 

През този период хърватската анимация генерира международно признание, което избухва в блясъка на наградата „Оскар“ за късометражния Сурогат (1961) на Душан Вукотич – първата такава награда за неамерикански анимационен филм. 

![](/img/surugat.png "Кадър от филма Сурогат (1961)")

*Кадър от филма "Сурогат" (1961)*\
\
Към края на 70-те години под натиска на политическите промени анимацията започва бавно да затихва и макар и наследена от свръхкачествени артисти, фокусът се измества. В Хърватия се създава фестивалът *Animafest Zagreb* (1972 г.), който става **вторият по значимост фестивал за анимация** след *Annecy* (Франция).

> ***Svijet u kojem živimo nesavršen je i po mnogo čemu odbojan. Ali jedini moguć i on nam je jedina šansa.*** 
>
> *– Josko Marusic* 

Oт архитектура до карикатура. Това е пътят на Йошко Марушич един от най-видните анимационни артисти в историята на хърватската школа. Още в университета по архитектура започва да печели пари и име със своите комикси и карикатури и впоследствие се превръща в символ на експериментаторската сцена на анимацията. Той пренася много интересни механизми от работата си на архитект в работата си като аниматор. Пример за това е структурата му за *образа в наратив.* Тази динамика в конструкцията е поставена на определен вид дистанция от приемащия, която много наподобява на усещането за наблюдение на *сграда* или даже можем да го разтегнем още и да кажем *мравуняк*. Успява много ясно да затвори зрителя си в клетка, завàрена с чувството за божественост и власт, но лишена от поилката за вина. Това лесно може да бъде усетено във филми като Perpetuo (1978) и Skyscraper (Original: Neboder, 1981). 

Филмът, създаден между последните два споменати, обаче е истинска причудица. Той не прилича на останалото му творчество и подчертава силно склонността към алтернативни избори на автора. В него поилката се превръща в езеро, подобно на онова от „Сърца за изтръгване“ на Борис Виан. 

![](/img/n-.png)

В Ribije Oko / Рибешко око (1980) на Йошко Марушич на всичко пращи от студ и порязващ скреж. Светът изглежда е загубил всичката си глазура и е останал гол по чакъл. В премиса на филма се показва самотен рибарски остров, отделен сякаш не от сушата, ами от цялата вселена. Жените и децата изпращат мъжете в лодките, които да подсигурят храната на общността.

Човеците са обрисувани в големи бели тела с хиперболизирани ръце и акценти на събрани очи. Самото им съществуване излъчва някакъв вид неспокойствие и отричане. Всичко е изписано с болезнена цветова палитра от наситено тъмносиньо, бяло и червено. 

Докато ни представя антагониста (рибата, която е потопена в по-светлосини тонове), авторът я кара да изглежда угрижена, красива и изплашена. Прави се интересен паралел между малките деца и малките рибки. Последва момент на стагнация (защото все пак това е и limited animation), мъжете се отдалечават с хищните си весла и изниква въпросът: *Quis custodie ipsos custodes?* Жените и децата, пазачите и символите на дома остават оголени. 

Тук е преломният момент на нападение, идващо от жертвата. Природата не обръща другата буза, рибите излизат на суша с тризъбци и тояги и започват да умъртвяват всичко по пътя си. Чертите на лицата им приемат човешки изражения, в началото излезли от водата с тромави стъпки, те преживяват интересни телесни промени по време на екстерминаторската си дейност. В началото с тромави стъпки, след това с подскоци, докато към края на фиаското те вече плуват във въздуха. Постепенно превземат крепостта. 

![](/img/first-killing.png)

Селото е терасирано на склон и перспективите играят приятна калейдоскопична въртележка, изпълнена с насилие. През цялото време картините се премрежват от червени мрежи, оригинално използвани за улов на риба, сега те се развяват като знаме на отмъщението и поглъщайки телата, ги смъкват по стълбите към пристанището. След цялата гротеска са намерени две криещи се деца, които неизвестно дали за назидание или за опрощение биват овързани в мрежите живи и погълнати от морето. 

Мъжете обръщат лулите си, потеглят обратно с тежките мрежи и блажени уморени усмивки и пристигайки - застиват. 

![](/img/returning.png)

Финалът е наслоен с тази дистанция, която посочих по-рано, изглежда като прилив от зъби, които само те одраскват, когато са били толкова близо да те разкъсат. Прозрачният воал е раздран и тази власт на наблюдателя е изжонглирана в ръцете на някой друг. Близък, но невидим. Цялата тази феерия от злокобие и анимирана вендета се разиграва върху слой от музикалното оформление на Томислав Симович, който използва дванадесеттонова техника, изпълнена от седем чела. Техниката, известна още като **додекафония**, **дванадесеттонов сериализъм**, е метод за музикално композиране. Тази техника цели да гарантира, че **всички 12 тона от хроматичната гама** звучат **с еднаква честота** в музикалното произведение, като същевременно се избягва акцентиране върху който и да е конкретен тон. Това е отвратително напрягащо, но зверски добре изпълнено в комбинация с визуалната динамика на филма.  

**Този филм е дълъг 249 метра** 

Всичко е както трябва, но всеки го е разбрал както може. Преглеждайки материалите, които са създадени като отклик на филма, ми направи огромно впечатление колко малко емпатия се изпитва към „агресора“ и колко малко се разисква неговата природа и причина. Наблягаше се главно на жестокостта на рибите, но не и на жестокостта на мрежите. Някак си беше изпуснат елементът, който подчертава, че във филма са представени предимно човешки поведения и единствено тишината в края подсказа за гигантската действителна мощ на природата. Пътят за размисъл е дълъг, но понякога е 249 метра.

![](/img/n-n-.png)

*Представянето на филма „Рибешко око“ и този текст се осъществяват с финансовата подкрепа на Европейския съюз – СледващоПоколениеЕС по инвестиция BG-RRP-11.016-0049. Цялата отговорност за съдържанието се носи от авторите и при никакви обстоятелства не може да се приема, че този документ отразява официалното становище на Европейския съюз и Национален фонд „Култура“.*
